# -*- mode: mandoku-view; -*-
#+TITLE: 北遊集
#+DATE: 2015-08-25 00:07:01.241478
#+PROPERTY: ID KR4d0385
#+PROPERTY: BASEEDITION WYG    
#+PROPERTY: JUAN 提要
<pb:KR4d0385_WYG_000-1a>¶
欽定四庫全書　　　　集部四¶
　北逰集　　　　　　　别集類三(宋/)¶
　　提要¶
　　　　(臣/)等謹案北遊集二巻宋汪夢斗撰夢斗¶
　　　　號杏山績溪人景定間以明經發解江東漕¶
　　　　試授承節郎江東司制幹官咸淳初遷史館¶
　　　　編校與葉李等議上書劾丞相賈似道李等¶
　　　　坐罪夢斗亦遁歸宋亡後尚書謝昌言薦夢¶
<pb:KR4d0385_WYG_000-1b>¶
　　　　斗於元世祖特召赴京卒不受官放還是集¶
　　　　乃其北逰紀行之作中有見謝尚書詩云正¶
　　　　須自愛不貲身盖不特律己甚嚴即其以道¶
　　　　義規昌言亦可謂婉而嚴矣惟是上故相留¶
　　　　公詩註謂公入朝不屈稱前正奉大夫攷夢¶
　　　　炎以徳祐二年降元時為世祖所鄙又曾勸¶
　　　　殺文天祥安得有入朝不屈之事集中又有¶
　　　　南園歌為呉潜竄循州而作詩末附数語云¶
<pb:KR4d0385_WYG_000-2a>¶
　　　　履翁再相力言奸邪誤國数事理皇竟不能¶
　　　　平會似道以江上肅清之報徑達禁中上遂¶
　　　　罷潛相明曰乃以似道奏付外考宋史似道¶
　　　　江上肅清之奏在理宗景定元年三月乙酉¶
　　　　之前呉潛之罷在是年四月己酉若如夢斗¶
　　　　言是于己酉之明日始以似道奏付外則上¶
　　　　距四月乙酉前將及一月是時朝野方以荆¶
　　　　鄂為竒功乃捷書到禁中一月始布於外與¶
<pb:KR4d0385_WYG_000-2b>¶
　　　　情勢尤有未合或其後人掇拾遺稿不免以¶
　　　　贋本竄入未及致詳耶又杏山摭稿数條乃¶
　　　　後人所集夢斗講學之語原附集末今亦仍¶
　　　　之焉乾隆四十六年十月恭校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0385_WYG_000-3a>¶
北遊集原序¶
右詩凡若干篇合為一編曰北遊集是嵗己卯春正月¶
戊辰如京冬十月丙申歸里舟車幾行萬里客食二百¶
七十日自呉適楚入宋入魯入齊入趙以達於燕出揚¶
歴徐歴青歴兖歴豫歴冀乃至幽由江南經淮南河南¶
以趨河北識太行常山渡江渡淮渡濟蓋禹貢九州所¶
履者六星紀十二分所經者七唐十道行者四五嶽見¶
其二四瀆雖不曾渡河亦涉其流可謂北遊也已天時¶
<pb:KR4d0385_WYG_000-3b>¶
之寒燠地里之險易人情之媺惡物産之豐儉風俗之¶
醇駁雖不能盡知有所知隨而筆之目為北遊日誌至¶
於悲傷懐感憂懼愁嘆不能自己又每見之詩與夫見¶
人以詩為贄以及白事述志皆不能無詩初亦雜録之¶
誌中或謂冗長不雅觀因别為此集亦目為北遊非無¶
意也余生於南自少至長冉冉老矣而未嘗得至於南¶
之極岷峨在吾輿圖而生平未嘗西行東至雲間見海¶
矣自以為東之極今天下東必至登萊才為極足亦未¶
<pb:KR4d0385_WYG_000-4a>¶
至而北乃直至秦長城下則此遊可以為北之極且以¶
余有生時言之北至淮極矣借得在全宋盛時北亦止¶
極白溝耳今踰淮又踰白溝信乎此遊為北之極也吁¶
其亦可喜也夫其亦可悲也夫集中題意未盡者與日¶
誌參考乃可互見新安汪夢斗序¶
